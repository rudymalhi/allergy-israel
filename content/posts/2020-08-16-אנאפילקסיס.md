---
template: SinglePost
title: ' תגובה אלרגית קשה (אנפילקסיס-Anaphylaxis )'
status: Published
date: '2020-08-16'
featuredImage: 'https://ucarecdn.com/f2207435-3a84-4cd7-b90c-9fd7724536ce/'
excerpt: ' תגובה אלרגית קשה (אנפילקסיס-Anaphylaxis )'
categories:
  - category: מידע כללי
---
ישנם ילדים ומבוגרים אשר אלרגיים למזונות מסויימים, תרופות, חרקים ולטקס. כאשר האדם האלרגי נחשף לגורמים  אלו  מתפתחים תסמינים  שונים כגון: פריחה, נזלת מיימית, קוצר נשימה. סימפטומים אלו  ידועים כ**תגובה אלרגית**,  והדברים הגורמים לאלרגיה נקראים **אלרגן**.\
יש להתייחס לכל תסמין של תגובה אלרגית ברצינות רבה משום שגם תסמינים קלים או בינוניים יכולים להתפתח לתגובה אלרגית קשה ומסכנת חיים באופן מיידי הנקראת **אנאפילקסיס**.

### מהם התסמינים של אנאפילקסיס?

התסמנים של אנאפילקסיס יכולים להופיע באופן מיידי לאחר חשיפה לאלרגן, וההחמרה בתסמינים יכולה להתפתח במהירות, תוך שניות עד דקות. תגובה מאוחרת יכולה להתפתח עד 6 שעות מהחשיפה לאלרגן.. 

התגובות יכולות להשתנות מאדם לאדם ואופן הופעת התסמינים וחומרתם יכולה להשתנות מחשיפה לחשיפה.

תסמינים של תגובה אנפילקטית בד"כ מערבים שתי מערכות גוף שונות,  לדוגמא פריחה ואדמומיות (מערכת העור) והקאות (מערכת העיכול). או תגובה  שמערבת מרכיב נשימתי  או את הלב. .

חלק מהתסמינים יהיו



* עור: תפרחת, נפיחות ובצקת, גרד.
* אף: עיטוש, נזלת מימית.
* דרכי עיכול: בחילה, כאב בטן עוויתי, הקאה, שלשול.
* לוע: תחושת צריבה בלוע, הפרעה בבליעה, צרידות, שינוי בקול, כחכוח, התנפחות אזורי נשימה
* מערכת הנשימה: שיעול, קוצר נשימה, צפצופים.
* לב: דופק חלש, ערפול הכרה, התעלפות, חיוורון או הכחלה.
* תסמינים נוספים: תחושת כאב או לחץ בחזה.

יש לשים לב במיוחד לירידת לחץ דם, קשיי נשימה אצל אסמטיים נפיחות שפתיים, בסיס הלשון ודרכי הנשימה מה שעלול להוביל לחנק.

התגובה האנפילקטית לא חייבת לכלול את כל התסמינים שצוינו לעיל, וב-25% מהמקרים תיתכן הישנות התסמינים כעבור מספר שעות. יש להיוועץ באלרגולוג לגבי התסמינים הצפויים אצלך או אצל ילדך.

מצבים המגבירים את עוצמת התגובה האלרגית הם מאמץ גופני, מקלחת חמה, צריכת אלכוהול, ו/או שימוש במשככי כאבים ממשפחת איבופרופן (כמו נורופן או אדויל) לאחר חשיפה..



### טיפול בתגובה אנפילקטית

הטיפול היעיל ביותר מתבצע סמוך ככל הניתן לרגע החשיפה, בכדי לאפשר הטבה מירבית ומניעה של התפתחות מצב מסכן חיים. כל אדם שעבר תגובה אנפילקטית נמצא בסיכון לתגובה אנפילקטית חוזרת ואנשים הסובלים מאסטמה ומרגישות למזון נמצאים בסיכון לתגובה מסכנת חיים. לכן חשוב מאוד להיות תמיד מוכן לטיפול באנפילקסיס.

כאשר ידוע שהיתה חשיפה למזון האלרגני יש לנהוג על פי תכנית פעולה למצב חירום (קישור לקובץ emergency-care-plan_new1.pdf).

**1. הזרקת אדרנלין** -



המזרק מכיל אדרנלין. האדרנלין פועל במהירות וגורם לעליית לחץ הדם, להרחבת הסמפונות ולירידת הנפיחויות (הבצקות).מהירות הטיפול קריטית במקרים אלה. הזרקה מהירה של אדרנלין עשויה להציל חיים ולמנוע סיבוכים מיותרים עיכוב במתן טיפול עלול לגרום לכך שהאדרנלין לא ישפיע.

**2. הזעקת סיוע רפואי -**

משך השפעת האדרנלין בגוף קצרה ולכן לאחר הזרקה, יש לפנות את החולה לחדר מיון. חשוב להימנע מהסעת החולה באופן עצמאי משום שבנט"ן יש ציוד רפואי תומך ובכדי להיות זמין להזרקה נוספת של אדרנלין במידה ואין הטבה בתסמינים. כאשר מזמינים נט"ן יש לציין שהיתה תגובה אלרגית קשה והוזרק אדרנלין.

בבית החולים יינתן טיפול נוסף בהתאם לצורך: עירוי נוזלים, תרופות אנטי-היסטמיניות, סטרואידים, חמצן ומרחיבי סמפונות בשאיפה לריאות (אינהלציות).

אם אין התאוששות מיידית תינתן מנה נוספת של אדרנלין ובמצב של שוק אנפילקטי - גם טיפול תומך ללב ולמערכת הנשימה.

חובה להשגיח על החולה כמה שעות לפחות, גם במקרים הקלים, עד להתאוששותו המוחלטת, וכן לוודא את אי-הישנותן של התופעות. במקרים קשים המטופל יאושפז.

לאחר שיחרור מבית חולים יש לקבוע תור לאלרגולוג לייעוץ



### היה מוכן תמיד לטיפול באנפילקסיס

1. יש להכיר את התסמינים של אנאפילקסיס
2. יש להכיר את תכנית הפעולה לטיפול בתגובה אלרגית שהומלצה ע"י אלרגולוג
3. יש לדעת כיצד להשתמש במזרק אדרנלין אוטומטי.\
   השימוש במזרק אדרנלין אוטומטי קל לתפעול. המזרק הינו חד פעמי ובעת ההזרקה כאשר מצמידים את המזרק לירך משתחררת כמות אחת של התרופה. חשוב ללמד את כל האנשים שבסביבת האדם האלרגי כיצד משתמשים במזרק אדרנלין אוטומטי

### שימוש באנטיהיסטמין בתגובה אלרגית

אנטיהיסטמין אינו יכול לעזור במקרה של תגובה אנפילקטית. אנטיהיסטמין יקל על תסמינים של גרד ונפיחות אך לא יעזור במקרה של תגובות פנימיות במערכת הנשימה, העיכול או הלב.\
זמן השפעה של אנטיהיסטמין הוא 20-30 דקות וכאשר מתרחשת תגובה אנפילקטית מהירת הטיפול קריטית ביותר. לכן במקרה יש תגובה אנפילקטית יש להזריק קודם אדרנלין ורק אחר כך ניתן לתת טיפול נוסף באנטיהיסטמין במידת הצורך.

### חשוב לזכור!

יש לשאת שני מזרקי אדרנלין באופן קבוע.\
אין להשאיר את המזרק ברכב או במקום שיהיה חשוף לטמפרטורה נמוכה או גבוהה מהוראות היצרן.\
אם הנוזל בחלון הבקרה עכור יש להצטייד במזרק חדש.\
יש לבדוק שהמזרק בתוקף, אולם אם אין מזרק בתוקף בסביבתו של אדם עם תגובה אנפילקטית יש להשתמש במזרק שפג תוקפו.

### כיצד ניתן למנוע אנאפילקסיס

הדרך הבטוחה ביותר למנוע אנפילקסיס היא המנעות מחשיפה לאלרגן. \
חשוב שכל אדם (ילד, נער, מבוגר) ידע להכיר את האלרגיות שלו בהתאם לגילו, וידע לזהות תסמינים של תגובה אלרגית.\
יש לדעת כיצד להשתמש במזרק אדרנלין (אפינפרין) אוטומטי\
מספר נהלים שיעזרו לדעת כיצד להתנהל עם אלרגיות שונות בכדי למנוע אנאפילקסיס

**אלרגיה למזון** - יש ללמוד כיצד לקרוא תוויות מזון ולהימנע מזיהום צולב. יש לקרוא את התווית תמיד גם אם המוצר הוא מוצר מוכר משום שרכיבים ואזהרות אלרגנים יכולים להשתנות במוצר בכל עת, בהתאם לשינויים בפסי הייצור.

**תרופות** - יש לידע את הרופא או אנשי רפואה על האלרגיה. יש להכיר את השמות הגנרים של התרופה האלרגנית.

**לטקס**- מי שאלרגי לאבוקדו, בננה, ערמונים, קיווי הוא בסיכון גבוה להיות אלרגי גם ללטקס בשל תגובה צולבת בין אלרגנים אלו. יש לידע את הרופא או אנשי רפואה על האלרגיה ללטקס ולבקש לציין באופן בולט את האלרגיה ללטקס בכל פניה לקבלת טיפול רפואי.  

**העלאת המודעות לנושא אלרגיות ואנאפילקסיס חשוב ביותר בקרב כל הסובבים את האדם האלרגי הן מבחינת מניעה והן מבחינת טיפול במקרה של תגובה אלרגית**

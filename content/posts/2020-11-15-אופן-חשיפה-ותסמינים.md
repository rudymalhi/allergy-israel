---
template: SinglePost
title: אופן חשיפה ותסמינים
slug: מאפיינים-ותסמינים
status: Published
date: 2020-11-15
featuredImage: https://ucarecdn.com/8a55bb3f-6cce-485c-98d7-25c39b4043bf/
excerpt: חשיפה יכולה להתבצע ע"י אכילה, מגע או שאיפה כתוצאה מהמצאות של חלבוני
  המזון באוויר.
categories:
  - category: מידע כללי
accordion: []
files: []
meta:
  title: אופן חשיפה ותסמינים
---
אלרגיה למזון מוגדרת כתגובה בלתי רצויה לחלבוני מזון המתווכת במנגנון חיסוני, על ידי נוגדן מסוג IgE.  אנשים שלוקים באלרגיה מייצרים בתגובה לחשיפה לאלרגן כמויות גדולות של נוגדנים מקבוצת E. לא תיתכן תגובה אלרגית ללא חשיפה מוקדמת לאלרגן הספציפי. על מנת שיווצר IgE נדרשת תחילה היכרות בין מערכת החיסון המייצרת נוגדנים ובין האלרגן.\
חשיפה יכולה להתבצע ע"י אכילה, מגע או שאיפה כתוצאה מהמצאות של חלבוני המזון באוויר.\
לרוב תגובה אלרגית תופיע בחשיפה השניה או השלישית לאלרגן לאחר שמערכת החיסון למדה להכיר את האלרגן.

**חשיפה באכילה** - זוהי הצורה הברורה ביותר של חשיפה לאלרגן. תגובה כתוצאה מאכילה של האלרגן יכולה להתפתח לכדי סכנת חיים מהר מאוד.

**מגע**  - מגע באלרגן יכול להיות באופן ישיר של האדם האלרגי או באופן עקיף כאשר אדם אחר נגע באלרגן ולאחר מכן נגע באדם האלרגי, או ע"י גורם שלישי. לדוגמא אם אדם שאלרגי לאגוזים נגע במשטח שאדם אחר נגע בו לאחר שנגע באגוזים, או אם ילד אלרגי לחלב שתה מכוס/בקבוק שמישהו אחר שתה ממנה לפני אחרי שאכל מוצר שמכיל חלב. תגובה ממגע יכולה להתפתח לתגובה קשה המסכנת חיים אם לאחר המגע האדם האלרגי הכניס ידיים לפה או שפשף עיניים. מחקרים הראו שתינוקות בגילאי 12 חודשים עד שנתיים מכניסים את הידיים לפה 80 פעמים בשעה. ילדים בגילאי 2-5 מכניסים ידיים לפה 40 פעמים בשעה ומחקר שנעשה על מבוגרים בספריה הראה שהם מכניסים ידיים לפה, עיניים או אף 18 פעמים בשעה. \
**חשוב מאוד להשגיח ולהקפיד על מניעה של מגע באלרגן אצל תינוקות וילדים בכדי שלא תתפתח תגובה אלרגית המסכנת חיים.**

**שאיפה** - המצאות של חלבוני אלרגן באוויר יכולה לגרום לתגובות קשות המסכנות חיים. אלרגנים שעוברים באוויר, חלקיקים קטנים נשאפים לגוף ועשויים לגרום לתגובה אלרגית גם בנשימה מאוויר החדר ולא רק ע"י אכילה. אלרגנים הידועים כמשתחררים לאוויר הם בוטנים, אגוזים ודגים.\
אדם האלרגי לדגים ונמצא בחנות דגים או בחדר בו מבשלים דגים הוא בסכנה לפתח תגובה אלרגית מסכנת חיים. \
פתיחה של שקית במבה במקום סגור מהווה סכנה מיידית ועלולה לגרום לתגובות קשות אצל אדם האלרגי לבוטנים.\
חלבוני המזון יכולים להיות גם באדי בישול ולכן אצל אדם אלרגי ברמה גבוהה יכולה להתפתח תגובה נשימתית כאשר הוא נמצא בחדר בו מבשלים את האלרגן. לדוגמא חימום חלב או טיגון ביצים.

[המזונות האלרגנים הנפוצים ביותר](/אלרגנים-נפוצים) הם: חלב, אגוזים, בוטנים, ביצה, דגים, חיטה, סויה, ופירות ים.

**תסמינים וסימנים:** 

התופעות האופייניות לתגובה אלרגית עלולות להתפתח במהירות תוך שניות מרגע החשיפה ולהתפתח לכדי סכנת חיים ממשית.\
תגובה אלרגית או תגובה אלרגית קשה (אנפילקסיס-Anaphylaxis ) יכולה לערב מערכת גוף אחת או מערכות גוף שונות: \
עור: תפרחת, נפיחות ובצקת, גרד.\
אף: עיטוש, נזלת מימית.\
דרכי עיכול: בחילה, כאב בטן עוויתי, הקאה, שלשול.\
לוע: תחושת צריבה בלוע, הפרעה בבליעה, צרידות, שינוי בקול, כחכוח, התנפחות אזורי נשימה\
מערכת הנשימה: שיעול, קוצר נשימה, צפצופים.\
לב: דופק חלש, ערפול הכרה, התעלפות, חיוורון או הכחלה.\
תסמינים נוספים: תחושת חרדה, כאב ראש, תחושת כאב או לחץ בחזה.

**עוצמה ואופי התגובה יכולות להשתנות מחשיפה לחשיפה. תגובה קלה בעבר אינה מעידה על עוצמת התגובות בעתיד.**

**תאור תגובה אלרגית ע"י ילד שאינו מדבר** \
מצביע על האיזור המגרד\
מוציא לשון\
תופס את הגרון\
משתעל\
מראה את הפה\
רוקע ברגליו\
בכי לא מוסבר\
חוסר רוגע

**תאור תגובה אלרגית ע"י ילד מדבר** 

"משהו תקוע לי בפה/בגרון"\
"הלשון שלי כבדה"\
"השפתיים שלי מתוחות"\
"יש לי בלוטה בפה, בגרון"\
"האוכל חריף מדי"\
"הלשון שורפת"\
"מגרד לי בלשון/בגרון"\
"כאילו יש שערות בלשון"\
"משונה לי בפה"\
"מרגיש שיש לי נמלים בפה"

**ילד אשר חווה תגובה אלרגית בגיל קטן בלבד, ללא תגובות מספר שנים, לא ידע לומר שיש לו תגובה אלרגית**

![](https://ucarecdn.com/25b75b78-1dfc-4c53-86cf-1b80de6f56a3/)
